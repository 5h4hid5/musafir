---
title: মালিক ইবনে আনাস রহ. জীবন ও কর্ম
date: 2017-09-12 10:42:23
categories:
  - বই পরিচিতি
img_url: "https://image.ibb.co/kdbibv/001_bp.jpg"
post_ex: "দুনিয়ার বুকে বিচরণ করা সফলতম মানুষদের জীবন ও কর্ম আমাদের মতো নগণ্যদের জন্য প্রেরণার উৎস ও সাফল্যের দিকে পথনির্দেশ। 'মালিক ইবনে আনাস রহ. জীবন ও কর্ম' এমন অনুপ্রেরণা ও পথনির্দেশের এক দারুণ দৃষ্টান্ত। আমন্ত্রণ রইলো পড়ে দেখার।"
---

নবী (সাল্লাল্লাহু আলাইহি ওয়া সাল্লাম) ও সাহাবা (রাদিয়াল্লাহু আনহুমা)-গণের মৃত্যুর পর শত বছর ধরে যাঁদের ইলমের ঝর্ণাধারায় ইসলামি জ্ঞান প্রবাহিত হয়ে আজকের এই পর্যায়ে এসেছে তাঁদের মধ্যে ইমাম মালিক ইবনে আনাস (রাহিমাহুল্লাহ) অন্যতম। তিনি উদ্ভাসিত হয়েছেন মদিনার নক্ষত্রসম 'আলিমদের ইলমের জ্যোতিতে এবং পরবর্তীতে উদ্ভাসিত করেছেন শত শত জগদ্বিখ্যাত 'আলিমদের। তাঁর মজলিশে দ্বীনের তালিম নিয়েছে মুফতি, মুহাদ্দিস, মুজতাহিদ, এমনকি খলিফাগণও। এই আলোকিত ব্যক্তিত্বের উজ্জ্বল ও কর্মোদ্যম জীবন নিয়েই আল্লামা সাইয়েদ সুলাইমান নদভী রচনা করেন "মালিক ইবনে আনাস রহ. জীবন ও কর্ম" বইটি। ঝরঝরে, সাবলীল ও দারুণ সাহিত্যিক ভাষায় অনুবাদের মাধ্যমে বইটি বাংলার পাঠকদের হাতে তুলে দেন মুফতী হাসান মুহাম্মাদ শরীফ।

আল্লামা সুলাইমান নদভী বইটিকে সাজিয়েছেন ৭ টি প্রধান অধ্যায়ে। শুরতেই তিনি বর্ণনা করেছেন ইমাম মালিকের জন্ম ও বংশ পরিচয়। এরপর পর্যায়ক্রমে বিভিন্ন অধ্যায়ে তাঁর শিক্ষা, শিক্ষক, ছাত্র, ফিকহ-ফতোয়া, সামাজিক প্রেক্ষাপট ও রচনাবলীর বর্ণনা দিয়েছেন। নিচে এই বইয়ের অধ্যায়গুলোর সংক্ষিপ্ত পরিচয় তুলে ধরা হলোঃ

#### প্রথম অধ্যায়ঃ শিক্ষাজীবন ও ব্যক্তিগঠন
এই অধ্যায়টি শুরু হয়েছে মদীনার তৎকালীন 'আলিম-'উলামাদের সংক্ষিপ্ত পরিচয় তুলে ধরার মাধ্যমে। এরপর উল্লেখ করা হয়েছে এই 'উলামাদের মধ্যে কারা ইমাম মালিক (রাহিমাহুল্লাহ) এর উস্তায ও শায়খ ছিলেন। ইমাম মালিক একই সাথে মুহাদ্দিস ও মুজতাহিদ ছিলেন। তাই লেখক (রাহিমাহুল্লাহ) তাঁর শায়খগণকে দুটি ভাগে ভাগ করেন, হাদীসের শায়খ ও ফিকহের শায়খ। এঁদের মধ্য থেকে বিখ্যাত কয়েকজনের পরিচয় তুলে ধরার পর লেখক বাকিদের নাম আরবি বর্ণের পর্যায়ক্রমতার ভিত্তিতে উল্লেখ করেন। তারপর বর্ণনা করেন ইমাম মালিকের ফিকহী জ্ঞান অর্জন ও ফিকহের শায়খ সম্পর্কে। অধ্যায়ের বাকি অংশে উল্লেখ করা হয়েছে ইমাম মালিকের ফুকাহা নির্বাচন পদ্ধতি, ফুকাহাদের বৈশিষ্ট্য, ফিকহ গ্রহণ বা বর্জনের নীতিমালা, দারস প্রদানের পদ্ধতি, ছাত্র ও শাগরেদ এবং প্রসিদ্ধি লাভ সম্পর্কে।

#### দ্বিতীয় অধ্যায়ঃ তাঁর ছাত্রদের ধরনিত্তিক তালিকা
ইমাম মালিকের ছাত্র, শাগরীদ ও ভক্তের সংখ্যা ছিলো অসংখ্য। সংখ্যায় প্রকাশ করলে প্রায় ১৩০০। পরবর্তী বিখ্যাত 'আলিমদের তুলনায় খুব কম মনে হতে পারে। কিন্তু এই ১৩০০ ছাত্রের প্রায় সকলেই ছিলেন নিজ নিজ শাস্ত্রে বিখ্যাত যা খুব কম 'আলিমদের ক্ষেত্রেই ঘটেছে। ছোট্ট এই অধ্যায়টিতে ইমাম মালিকের ছাত্রদের ধরনভিত্তিক একটি তালিকা দেয়া হয়েছে।

#### তৃতীয় অধ্যায়ঃ ফিকহ ও ফতোয়া
এ অধ্যায়টিতে বর্ণনা করা হয়েছে ফকীহ ও মুহাদ্দিসের পার্থক্য, নবী (সাল্লাল্লাহু আলাইহি ওয়া সাল্লাম)-এর যুগ থেকে তৎকালীন সময় পর্যন্ত বিখ্যাত ফকীহ কারা ছিলেন, ইমাম মালিকের ফিকহ, রাষ্ট্র ও সরকারের মোকাবেলায় তাঁর স্বাধীনভাবে ফতোয়া প্রদানের ঘটনা, দূরের দেশসমূহের জন্য ফতোয়া প্রদানে অনীহা, যে বিষয়ে তাঁর জ্ঞান ছিলো না সে বিষয়ে নিঃসঙ্কোচে অপারগতার ঘটনা ও ফকীহ হিসেবে ইমাম মালিকের মূল্যায়ণ।

#### চতুর্থ অধ্যায়ঃ তৎকালীন সামাজিক প্রেক্ষাপট
ইমাম মালিকের প্রজ্ঞা, সাহসিকতা ও জ্ঞানের প্রকৃত পরিচয় পেতে হলে আমাদেরকে তৎকালীন সমাজ সম্পর্কে ধারণা রাখতে হবে। এই অধ্যায়টিতে উমাইয়্যা খিলাফতের শেষ থেকে শুরু করে আব্বাসিয় খিলাফতের বিভিন্ন সময়ে বিভিন্ন শাসকের সাথে ইমাম মালিকের ঘটে যাওয়া ঘটনাগুলো উল্লেখ করা হয়েছে।

#### পঞ্চম অধ্যায়ঃ রচনাবলী
এ অধ্যায়টিতে ইমাম মালিকের আল মুয়াত্তা, আহকামুল কুরআন, কিতাবুল আকযিয়া, কিতাবুল মানাসিকসহ কিছু প্রসিদ্ধ গ্রন্থের খুবই সংক্ষিপ্ত পরিচয় তুলে ধরা হয়েছে।

#### ষষ্ঠ অধ্যায়ঃ আল মুয়াত্তা
এ অধ্যায়টিতে হাদীস সংকলনের ইতিকথা, আল মুয়াত্তার রচনা, নামকরণ, বিষয়াবলী, সমকালীন অন্যান্য কিতাব, মুয়াত্তার বিভিন্ন কপি ও এর রচয়িতাগণের সংক্ষিপ্ত পরিচয় বর্ণনা করা হয়েছে।

#### সপ্তম অধ্যায়ঃ মুয়াত্তার টিকা ও ব্যাখ্যাগ্রন্থ
ইমাম মালিকের বিখ্যাত গ্রন্থ আল মুয়াত্তা নিয়ে যুগে যুগে অনেক প্রসিদ্ধ 'আলিম কাজ করেছেন। এ ধরনের কিছু টিকা ও ব্যাখ্যাগ্রন্থের উল্লেখ করা হয়েছে এ অধ্যায়টিতে।

দুনিয়ার বুকে বিচরণ করা সফলতম মানুষদের জীবন ও কর্ম আমাদের মতো নগণ্যদের জন্য প্রেরণার উৎস ও সাফল্যের দিকে পথনির্দেশ। "মালিক ইবনে আনাস রহ. জীবন ও কর্ম" এমন অনুপ্রেরণা ও পথনির্দেশের এক দারুণ দৃষ্টান্ত। আমন্ত্রণ রইলো পড়ে দেখার।

_তত্ত্বগত কিংবা সাহিত্যের বিচারে একটি বই ভালো কি মন্দ তা বিচার করার যোগ্যতা আমার নেই। নিজে পড়ে কিছুটা হলেও উপকৃত হয়েছি এমন বইগুলোকে মানুষের সাথে পরিচয় করিয়ে দেয়ার জন্যই এই সিরিজ লেখা। ভালো-মন্দ মতামত জানিয়ে অবশ্যই সাহায্য করবেন।_
